Huldrebrylluppet . Dramatisk Eventyrdigtning . ( Fortsættelse . ) Mester Hurtig . Skal jeg fortvivle ? skal det Hele gaae tabt ? nei , jeg vil sende ud mit Kjælebarn , som pleier dele saa smaat de Vaklende med Gud . ( Raabende : ) Fortvivlelse ! ( En sortsloret maver Kvindeskikkelse viser sig . ) Med mørke Miner du om ham svæve i hans Drøm og pege paa hans Haabs Ruiner , der vakle alt i Livets Strøm , som naar man seer i Elven Pælen , der bar den alt bortrevne Bro ; gaa , overtal ham til at roe paa egen Haand didhen med Sjælen , hvor alle hans Forfædre boe . Naar Dødens Baad han først bestiger , jeg lodser ham til mine Riger . Fortvivlelse ( til Sagnius ) . Se , Haabet staar som en Komet med Flammehaar , der snart er se ' t , der snart forgaar . Mindet . ( Drømmefigur . ) Kometen brændte engang klar . Fortvivlelse . Nu er den tynd som Vindu ' sglar . Længsel . Hist Stjernen staar , som ei gaar ned ; hist er kun Vaar , hist er kun Fred . Fornuft . Kun den , som mangler Kraft og Mod , vil døe , naar Verden gaar imod ! Ære . Foragt , Foragt har Verden lagt som Mindesteen paa Feiges Been . Kjærlighed . Kan Kjærlighedens Gudelyst udskukkes i et ædelt Bryst ? Sagnius . ( slaar Øinene op ; i det Samme viser Huldren sig ved hans Side og forsvinder . ) Her stod hun — her paa denne Plet ! nu er hun flygtet som Sekunden : forglemt hun viser sig ; men se ' t og elsket er hun atter svunden . ( Staar op og gaar fra Fossen . ) Mester Hurtig . til Fortvivlelsen , der vender tilbage . Ha , Usle ! er det at gerere sig som fortvivlet ? nei , du maa først paa Theatret grundigt lære som „ Helt " fra din Forstand at gaae . Sagnius . Med Muligheden om et Blik fra hende skulde jeg forsage ? Nei , om end Himlene forgik , er , naar hun lever , Alt tilbage til at forsøde mine Dage . Nedbryd da , Længsel , hver en Skranke , der mellem vore Hjerter staar , og klyng dig - lig en kjælen Ranke til den , fra hvem dit Liv udgaar . Og hvis tilsidst min Higen sætter sig som en Frey i Valaskjalf med Blikket vendt mod Livets Jætter og finder da sin lyse Alf : saa vil jeg Himlen ei misunde den Flok , som løber did som gal , men taksom reise mellem Lunde , hvor Vinden suser mild og sval , for Freya Kjærlighedens Alter ; og der skal ikke Davidspsalter men Brages Harpetoner lyde saa Alt skal dandse , skal sig fryde . Men ak ! er ikke Brages Spil forstummet ? er end Freya til ? Nei , Sydens skrumpne Eenhedslære , hiint Fanatismens Element , der trives bedst , naar Folk bli ' r brændt , indsneg sig i vor Tankesphære ! Mester Hurtig ( i Afstand . ) Jeg let forspilder min Honør som kristen Djævel just ved Karle , der , trods Guds Bibel , mine Kløer , parlere lig de norske Jarle , som , hvis de mig kun havde kjendt , til Kampen havde Sværdet svunget og mig „ ved Thor " til Nastrond sendt med Pandebrasken søndersprunget . Men i " vor meer oplyste Tid " , hvis Grundighed er Skoleflid , man ei maa trodse , men erkjende alt sin Begyndelse og Ende - sin Gud og mig - paa Skolebænken blot af sin Bog : thi Synd er Tænken ! Dog , naar man Skolen har forladt , naar man i Livets Trængsel klemmes , naar hele Verden staar forhadt , saa man vil glemme og vil glemmes : da kommer jeg . Som den Krabat , hvem man i Skolen trak i Haaret , optages som en Kammerat , naar man ham møder syg og saaret , og sporer af sit Ungdomsliv en Rest , Ulykkens hvasse Kniv end ei har kunnet sønderlemme ; saaledes man optager mig som en Bekjendt , man ei kan glemme , fordi man kan erindre sig , hvor ofte Læreren udskjældte os begge to for Skøierhelte . Hvad er da mere rimeligt , end at vi lægge vore Pjalter paa Skjæbne-Sympathiens Alter og dele Livets Frost og Gigt ? Det er ei nok , at Folk mig kjende ; thi hvis man ei sig skal omvende og udradere mig og Kloen af Biblen , Hjertet og af Troen , maa som en Kontrollør jeg rende . O Tider ! det seer farligt ud , naar man ei føler Ordets Lud , skjønt Tusinder af Talerlæber igjennemtærske mig og Gud , saa vi tilsidst ved Øret klæber . ( Peger paa Sagnius , der gaar hensjunken i Betragtninger og hvem han nærmer sig mere og mere . ) Dog , kan han vel undskylde sig — som à la Hedning man begynder — med „ at han ikke kjender mig , " en Udvei for hver hedensk Synder ? Nei ! han er født i „ kristent Land " — og derpaa kommer det just an ! Dog er det bedst ved et Forlig at sikre sig mod ham itide ; thi Grublere kan jeg ei lide , eiheller føre Russerkrig mod hver en Sjæl , som kan oppuste den længst skriinlagte Frihedsgnist , der , hvis paa Tankens Ving den bruste , belived Alt paany tilsidst Nu et Forsøg ! Goddag , min Ven Vi træffes her . Sagnius . Goddag igjen ! De synes meer familiær , end jeg , der trækker mig tilbage fra det Reales Nød og Plage og kaster Modelivets Klæ ' r , mig skulde vente . Deres Røst er mig bekjendt , men Yderdækket , som Smilet , Minen , Ansigtstrækket , er - som en Slud- og Solskinshøst mig lidt uhyggelig og fremmedt . Mester Hurtig . Jeg mærker , De er bleven skræmmet - som Mængden - af vor Tids Kranister , af Philosophæ-Lavaterister , og nu De søger i et Væk ( lig Jægeren , der fandt i Sneen et Spor af Ulven ) Aandsideen , klint i hvert gudsskabt Ansigtstræk saa tykt , som naar med Pen og Blæk en Fusker ridser Fjeld og Bæk , og derpaa vil indbilde Folket at han Naturideen har i Fødslen grebet og fortolket . ( Sagte . ) Dog Gud er selv sin Kommentar : i Værket er Ideen klar og altsaa blot i Politiken han vindiceres Fuskerrang . ( Høit . ) De kan , med philosophisk Hang , ei slutte - stik imod Logiken saa hovedkulds — — Sagnius . Nevn ikke mig Philosophi ! som Hovedpine jeg hader hendes Hegel-Mine ! dens dumme Jeg og Ikke-jeg . Mester Hurtig ( sagte . ) Og dog kan ikke Zoologen henføre dig til anden Art end Philosophernes , saasnart han skal henføre dig til nogen . ( Høit . ) Men lad Philosophien flyve — den vil jeg ikke dig paalyve , men dog du synes stærkt suspekt : du vandrer eremit-alene til denne mystisk-tause Scene , der som Natur er lidt defekt og trænger til en Kompletering af Philosophens Meditering . Sagnius . Defekt er vel vor Grandskeraand , men ei Naturen . Mester Hurtig . Hvad hiin mangler — derefter man bestandig angler og roder flittig som en Vaand ; thi det er Philosophens Sag at finde , hvordan man skal lede den tabte Viisdom for en Dag og dermed „ Vises " Dumhed spede . Sagnius . Til Pokkers med Philosophien ! Jeg søger ei de Vises Steen paa transcendente Storkebeen — Mester-Hurtig . Men - som Poet - du ligner Bien : maaskee du stjæler af hver Blomst i Tankehaven Vor til Celler , som Tiden giver sin Bekomst . Sagnius . Jeg faar ei Tid til Bagateller blot for en dristig , stor Idee , der trænger Verdens Tant tilbage , der finder Salighed i Klage , der bliver Gud ved blot at see sin Selvudfolden i en Anden , men synker under Tvivlens Gru ved Flugten af det ønskte : „ Nu jeg har det Søgte ! " ned til Fanden . Mester Hurtig ( afsides . ) Det gjør du nok - dig ubevidst min Ven , til Syvende og Sidst . ( Høit : ) Ja , du er Digter : i din Tale gaar hvert et Ord , som en Raket , paahængt det Ideales Hale , til „ Himles Himle " fjæderlet ; thi Kjærligheden gjør Petrark ' er som Fæ og Ladhed Patriarker . Men Kjærligheden er en Frugt , der fremfor andre klogt maa nydes : den trives bedst , naar den forbydes og bliver helst umoden slugt . ( Sagte . ) I Faldets Kolera fortryder man først , hvad man umodent nyder . Sagnius . Hvad hjælper dine Faderraad , naar den , jeg elsker meer end Livet , er „ flygtig som et Pust i Sivet , " ustadig selv som Barnets Graad ? Mester Hurtig . Elsk Hundrede , og du vil finde at den , som favner blot een Kvinde , ei veed hvad „ salig Elskov " er . Fuldkommenheden er forgrenet saavidt som Livet : aldrig fandt du hos een Pige Alt forenet — — Koketteri er godt iblandt , naar Dyden selv tilsidst dig kjeder ; ja , Gudsfrygt skader ei saagar hos Kvinden , medens selv du beder ; men er den daglig , da du har et Huuskors , slemmere end Maren . Og bør Utroskab man forsmaae ? Er den ei kanskee ilde faren , der kan saa trygt fra Hjemmet gaae , at han behøver ei at tænke paa Konen fra Kontorets Bænke ? Nei , Sligt er Kjærlighedens Iis og Ømheds Sneefog , ligerviis som Ægteskabets „ Huslig ' - Fred " er Skildtet for dets Kjedsomhed . Og gaar du dybere i Texten fra Damens Huuslighed til Væxten samt Stand og Taille , vil du see , at tynde Frøk ' ner mest indtage i Maaneskin og Soiree , men trinde Piger maa behage dig mest , naar i en salig Stund du kysse vil en Rosenmund . Forenes alle hine Dyder og disse saa pikante — „ Lyder " i een Person ? Det nægtes , Ven ! Desuden maa det ei forglemmes , at Elskov af et Hensyns-men til Valg og Omvalg tit bestemmes . Tænk dig nu blot : jeg er Student og stundom maa ved Bogen hænge og nu og da bli ' r Geld mig sendt : da elsker jeg , thi jeg har Penge , en Tone-Frøken — det er klart . Men bliver jeg i Pengeknibe , maa jeg til det Solide gribe og elske den , hvis Faer har spart . Det maa man have klart for Øie , at Elskov blot er Nuets Sag , og ikke maa besees nøie , thi den er huul som Alfens — Bag . Husk ogsaa paa hiint Bibelsted , som Skolens Rektor gav dig med : at „ variatio delectat et mens nil nisi ludos spectat — — Sagnius . ( betragtende Mester Hurtig . ) Hvem er du vel ? Mester Hurtig . Erfaren , gammel — — Sagnius . Og dog din Lære er saa vammel . Mester Hurtig . Den er in praxi ikke gal : jeg i min Ungdom greb Sekunden , til Fryd kun skabt , saa rask som Hunden , der spiller Fluepoliti . Jeg ogsaa elskede : min Sukken , min Maaneblegnen , Hosten , Bukken var dog unyttigt Krammeri . Da falder hun en Dag i Slummer i Lunden , medens Bien summer sit Visse-lulle-sulle-tys , og drømmer om sin Hjertenskjære , men vaagner under mine Kys : og tabt var hvad man kalder — Ære Sagnius . Afskyeligt ! Mester Hurtig . ( afsides . ) Jeg gik for fort tilværks — hvor jeg mig har forløbet ! thi Sneglen er ei ganske krøbet af Dydens Sneglehuus — nu bort ! ( Vil gaae . ) Sagnius . Saa siig mig , før du gaar , dit Navn . Mester Hurtig . Hvad ? Navn ? et Navn har selve Hunde , men man i Væsenet maa bunde , om man vil skjælne Ørn fra Ravn . Og Væs ' net kjender man paa Daaden omtrent som Øllets Kraft paa Fraaden . Forresten er jeg Alles Tjener og Manges Herre : jeg gjør Kaal paa Modgangsskaren og forlener Enhver med Kraft at naae sit Maal . Sagnius . Du lover Meget . Mester Hurtig . Til Ulykke man dog gaar hen paa egen Haand og gjør i Dumhed Mesterstykke og bærer , trods sin kjække Aand , paa Lænker , der i Støvet trykke . Men jeg paalægger intet Baand : blot lidt Erkjendtlighed udbeder jeg mig , naar hele Livets Lyst er fløiten . — Snart du til dit Bryst vil trykke Pigen , naar som Leder du tager mig — kom , har du Lyst ! Sagnius . Naar Tvivlens mørke Port oplukkes , naar Haabets sidste Stjerne slukkes , er endog Overtro en Trøst . ( Efter nogen Betænkning ) Lad gaae — jeg kan dog Intet tabe ! Mester Hurtig ( afsides . ) I Dydens sidste Efterhøst ei Tabet øines af den Abe , der lyder ene Lystens Røst .