Broderlandets servile Presse . Saa vilde Bersærker som det svenske « Morgonblads » drabelige Pennehelte har Historien neppe at opvise Magen til lige siden Stærkodders eller salig Peer Soelvolds Dage ; deres sidste Herjningstog foretoges paa Unionsforholdenes Gebet , og her syntes de vældige Kjæmpere just at befinde sig i deres rette Hjørne . De Tirader , hvorunder « Morgonbladet » har tilkastet den norske Presse Stridshandsken , ere allerede i vore Tidender refererede og det er derfor overflødigt her at gjengive dem i deres Heelhed . Hovedsageligen gaae de ud paa , at Sverige i en utilbørlig Grad tilsidesættes , fornærmes og forhaanes « af det lille , faatallige norske Folk , af et Land der i Aarhundreder kun har været en Provinds under Danmark » ; — endvidere at de udenlandske Ministerposter besættes med Norske ( sic ! ) samt at Norge under Ordningen af de unionelle Forholde begunstiges , medens Sveriges Interesser i en tilsvarende Grad tilsidesættes . Dette er det væsentlige Indhold af hint Ramaskrig , som « Morgonbladet » opløfter mod Norge ; sørgeligt vilde det i Sandhed være , om dette Raab skulde kunne betragtes som et Udtryk for Folkestemningen i Sverige . Thi hvorfra udgaar vel hiint Raab ? Ikke fra det svenske Folk , men fra det svenske mugne Adelsaristokrati , der endnu har forstaaet at klynge sig fast til Tilværelsen midt imellem Oplysning og Frisind , som en latterlig Anakronisme fra Middelalderens Fimbulsvinter . For dette Parti har Norge med dets liberalere Institutioner altid været en Torn i Øiet ; altid har hiint Parti frygtet for , at Svenskerne fra Norge skulde hente Forbilleder paa hvorledes et til Selvstændighed modnet Folk udfeier en forældet Institution , som forlængst har tabt sin Berettigelse . For dette Parti har det altsaa altid maattet være af Vigtighed at fremstille Selvstændigheden og Folkeudviklingen i Norge som Resultater af Tilsnigelser , ubeføiede Overgreb og utilbørlig Beskyttelse fra høiere Steder . Men deslige Manøvrer ere kun Dødens Krampevridninger , og istedetfor at opnaae den tilsigtede Virkning ville de alene bidrage til at blotte Svagheden og Dødsfrygten inden det Parti , fra hvilket de udgaae . Det svenske Folk er for klartskuende , for oplyst til saaledes at lade sig blænde , og « Morgonbladet » maa ingenlunde troe , atter at kunne opreise Nationalhadet som en afsondrende Skranke mellem Norsk og Svensk , ligesaalidt som det vil lykkes det at tillukke den oplyste svenske Nations Øie for den uafviselige Nødvendighed af Reformer inden dens eget Hjemlands Grændser , Reformer , uden hvilke den ei kan opnaae den Selvstændighed og Frihed , hvorpaa ethvert aandsmodent Folk har fuldgyldigt Krav . Det er altsaa ikke det svenske Folk , men det svenske Aristokrati , der atter har overdynget Norge med Haan og Fornærmelser , — dog det er tilgiveligt , om den Fortvivlende just ikke er saa nøieregnende i Bruget af sine Vaaben ; uforstandigt vilde det være , om Norge lod sig anfægte heraf , og ubeføiet , om vi tilskrev det svenske Folk Delagtighed i en Fremgangsmaade , som det vistnok misbilliger i ligesaa høi Grad som vi ; men Pressen bør ikke tie , dens Pligt er det at tilbagevise enhver ubeføiet Krænkelse , enhver fornærmelig Beskyldning , selv om den udgaar fra en Fraktion , der hugger om sig i et Pantser , hvis forrustede Levninger forlængst burde have været oppebevarede som Antikviteter fra en forsvunden Tid . Ibsen